# Önsöz

Bu kitapta Bash programlama dili için detaylı bir anlatım ve çokça uygulamaya yönelik içerikler bulacaksınız. Buna garanti veriyorum çünkü henüz bu önsözü kaleme alırken ben Bash programlama dilini bilmiyorum. Bu durumda öğrenirken bir yandan da kaleme alacağım demek oluyor. Bu durumun bir dezavantaj değil, avantaj olduğunu düşünüyorum. Belki duymuşsunuzdur, 'ustadan bir şey öğrenilmez' diye bir söz var. Ne kadar doğru bilemem ancak benim durumumda söylemek gerekir ki henüz bu konuda acemi olduğumdan ne öğreniyorsam bir yandan da yazacağım. Nasıl bir öğrenme metodu izlediysem hepsi bu kitapta yer alıyor olacak. Bunun da okurlar için bir avantaj olduğu yadsınmaz bir gerçek.

Bash programlama dili GNU/Linux ve OS X sistemlerde bulunan kabuk dilidir. OS X sistemlerin varsayılanı _**sh**_ iken Linux sistemlerde _**bash**_ kabuk yorumlayıcısı olarak kullanılır. Bu sebeple bilgisayarın yönetimi olsun, sunucuların yönetimi olsun eğer uzmanlaşmak ve maksimum verimi almak istiyorsak bu dili çok iyi kullanmamız gerekiyor. Bu dilde uzmanlaştıktan sonra neler yapabiliriz kabaca görmekte fayda var.

* Bilgisayarımızda çalışan pek çok uygulamanın, komutun kaynak kodlarına erişim sağlayabilir, çıkarlarımız doğrultusunda düzenlemeler yapabiliriz.
* Bilgisayarımız hakkında pek çok bilgiye erişebilir, bu bilgiler doğrultusunda bilgisayar üzerinde hakimiyet sağlayarak bilgisayara tam erişim sağlayabiliriz.
* Programlar çalıştırabilir, dosyalara erişim sağlayabilir, düzenleyebiliriz.
* GNU/Linux, OS X gibi sistemlerde çalışabilen uygulamalar yazabiliriz.

Henüz bu dili bilmeden dahi yukarıda sıralamış olduğum işlemleri yapabileceğimizden adım kadar eminim. Dili öğrendikçe bu sayfayı da güncelleyeceğim.

Pekiyi, bu dili öğrenmek için nelere ihtiyacımız var?

* Bu dil ile çalışmalar yapabilmek için kabuk yazılımı olan bir sisteme sahip olmalıyız. Örnek olarak GNU/Linux veya OS X.
* Sahip olduğumuz sistemi açıp kapatmayı ve program yüklemeyi bilecek kadar bilgisayar bilgisi gereklidir.

Bu yeterlilikleri sağlıyorsanız kitabı okumaya devam edebilirsiniz. Eğer henüz yukarıdakilere sahip değilseniz kendinize bir GNU/Linux sistemi kurmanızı tavsiye ederim. Bunu dilerseniz bir sanal makineye de kurabilirsiniz.

Umarım faydalı bir çalışma olur, sağlıcakla kalın.

{% hint style="info" %}
Bu kitabın yazılmasında ODTÜ Bilgi İşlem Daire Başkanlığı Kullanıcı Destek Grubu tarafından 2002 yılında hazırlanmış olan Linux İşletim Sistemi kitabından ve İnternet'te bulunan pek çok içerikten faydalanılmıştır.
{% endhint %}

